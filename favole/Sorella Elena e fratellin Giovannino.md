> *Racconto popolare russo*

# Sorella Elena e fratellin Giovannino

> *Titolo originale* Сестрица Аленушка и братец Иванушка
> 
> *Traduzione a cura di* Michele Palese

Vivevano un tempo un vecchio e una vecchia, ed avevano due figli: fratellin Giovannino e sorella Elena. Il vecchio e la vecchia morirono, e sorella Elena e fratellin Giovannino, rimasti soli, se ne andarono di casa per cercar fortuna.

Era estate, il sole bruciava ed Elena e Giovannino andavano per una lunga strada, che attraversava un vastissimo campo. Giovannino aveva sete, ma vicino non c'era alcun pozzo.

«Sorellina Elena, voglio bere!»

«Aspetta, fratellino, tra poco arriveremo al pozzo.»

Camminavano e camminavano, il sole era alto, il pozzo era lontano, il calore sfiancava, il sudore scorreva. Lungo la strada Giovannino vide un'impronta di mucca, colma d'acqua, e disse alla sorella «Sorella Elena, berrò l'acqua da quell'impronta.»

Ma la sorella rispose «Non bere, fratellino, o diventerai un vitellino.»

Il fratellino ascoltò, e andarono avanti.

Il sole era, il pozzo era lontano, il calore sfiancava, il sudore scorreva. Giovannino vide un'impronta di cavallo, colma d'acqua, e disse alla sorella «Sorella Elena, berrò l'acqua da quell'impronta.»

Ma la sorella di nuovo rispose «Non bere, fratellino, o diventerai un puledro.»

Giovannino sospirò, e andarono avanti.

Il sole era alto, il pozzo era lontano, il calore sfiancava, il sudore scorreva. Per Giovannino ormai la sete era ormai insopportabile. Vide un'impronta di capro, colma d'acqua e, senza dir nulla alla sorella, bevve.

Non appena la sorella si accorse che il suo fratellino non c'era più, si guardò intorno e lo chiamò, ma al suo posto vide solo un capretto che saltellava intorno belando. Lei pianse a lungo abbracciando il bianco capretto, ma le sue lacrime non poterono nulla: il fratellino rimase capretto.

Andò avanti conducendo il capretto. Verso sera arrivò al palazzo del re. Aveva paura di entrare nel cortile, perché lì c'erano dei cani rabbiosi. Salì su di un pagliaio, tirò a se il capretto, e si addormentò.

La mattina il re, avendo visto che qualcosa giaceva nel pagliaio, mandò delle serve, perché vedessero chi vi era salito sopra. Tornate, le serve dissero al re che sul pagliaio giaceva un giovane fanciulla e che sulle sue ginocchia c'era un capretto. Il re ordinò di condurre la ragazza al proprio cospetto, e le serve la portarono dal re.

«Perché, bellissima fanciulla, piangi?»

Elena narrò la sua sventura.

Le disse il re «Diventa mia moglie. Ti vestirò d'oro e d'argento, e il capretto vivrà con noi.»

Elena pensò, pensò, e prese il re come marito.

Vivevano contenti, e il capretto viveva con loro, e beveva e mangiava con Elena dallo stesso piatto.

Un giorno il re andò a caccia. Venne una strega, stette sotto alla finestra di Elena, e le lanciò una maledizione. Elena si ammalò gravemente, smagrì e diventò pallida come un ciencio. Il palazzo si ottenebrò: i fiori del giardino appassivano, le piante s'inaridivano, l'erba avvizziva. Quando il re fu tornato, si stupì dell'improvvisa malattia della moglie.

Il giorno seguente, il re andò ancora a cacciare, ed Elena rimase sola nel palazzo. Tornò la strega, e trasformatasi in vecchina si presentò ad Elena dicendo di avere una cura alla sua malattia.

«Se vuoi guarire, vai al fiume la sera, quando il sole tramonta, e bevi dell'acqua.»

Al crepuscolo Elena si recò al rivo per berne l'acqua. Ma la strega, che era già là ad aspettarla, non appena la vide avvicinarsi al fiume, le si lanciò sopra, le legò una pietra al collo e la gettò nell'acqua. Poi,prese le sembianze di Elena, indossò la sua veste, e tornò al palazzo. Nessuno riconobbe la strega. Il re ritornò, neanche lui la riconobbe. Anzi, si rallegrò molto di vedere la sua cara sposa nuovamente in salute.

Solo al capretto tutto era chiaro. Abbassò il capo, né beveva, né mangiava. La mattina e la sera andava alla riva, vicino all'acqua, e chiamava: «Elena, sorellina mia!... Vieni, torna alla riva...»

Quando la strega venne a sapere di ciò, prese e picchiò crudelmente il povero capretto, minacciandolo: «Non appena il re sarà tornato, gli chiederò di mandarti al macello!».

A cena, il re, non vedendo a tavola il capretto come al solito, si stupì, e chiese dove fosse. La strega rispose: «Non voglio che ceni con noi, perché fete e puzza, perciò ho dato ordine di tenerlo lontano.»

E subito iniziò a pregare il marito di sgozzare il capretto. Al re dispiaceva, si era infatti abituato al capretto. Ma la strega tanto insisteva, tanto implorava, che non ci fu nulla da fare, e il re acconsentì. La strega ordinò di accendere alti i fuochi, di scaldare i grandi calderoni, di affilare i lunghi coltelli.

Il capretto presentì che non gli rimaneva molto da vivere, e chiese al re «O buon sovrano, prima di morire, concedimi di andare al fiume, a bere un po' d'acqua, a lavarmi le budella.» Il re glielo concesse.

Corse il capretto al fiume, stette sulla riva e flebilmente gridò:

> *«Elena, sorella mia, ascoltami,*
> 
> *Affacciati e nuota alla riva!*
> 
> *Già i fuochi ardono alti,*
> 
> *Già i calderoni scottan pesanti,*
> 
> *Già affilano i lunghi coltelli,*
> 
> *Voglion tagliarmi la gola!»*

Elena dal fiume gli rispose:

> *«Ah, fratellino mio Giovanni!*
> 
> *Una pietra pesante mi tiene sul fondo,*
> 
> *la serica erba mi avvolge le gambe,*
> 
> *la rena dorata mi copre il petto.»*

La strega nel frattempo cercava il capretto. Non riuscendolo a trovare, mandò un servo ordinandogli di condurle l'animale. Il servò passò dal fiume, e vide il capretto sulla riva che correva e flebilmente chiamava: 

> *«Elena, sorella mia, ascoltami,*
> 
> *Affacciati e nuota alla riva!*
> 
> *Già i fuochi ardono alti,*
> 
> *Già i calderoni scottan pesanti,*
> 
> *Già affilano i lunghi coltelli,*
> 
> *Voglion tagliarmi la gola!»*

E dal fiume gli fu risposto:

> *«Ah, fratellino mio Giovanni!*
> 
> *Una pietra pesante mi tiene sul fondo,*
> 
> *la serica erba mi avvolge le gambe,*
> 
> *la rena dorata mi copre il petto.»*

Il servo corse a casa e narrò al re tutto ciò che aveva visto al fiume. Raccolsero alcuni uomini, si recarono al fiume, lanciarono le seriche reti e tirarono Elena a riva. Le slegarono la pietra dal collo, la immersero in acqua sorgiva e le misero una veste elegante. Elena riprese vita e divenne ancor più bella di prima. Il capretto correva in giro e saltava, e nel giardino tutto frondeggiò e fiorì di nuovo.

Della strega ordinò il re di punirla con la morte: accesero fuori dei grandi fuochi e la bruciarono. Dopodiché il re riprese a vivere assieme alla fanciulla e al capretto nel palazzo, e vissero tutti molto molto felici.