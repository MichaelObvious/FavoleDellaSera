> *Favola lituana*

# Il Sole e la Luna

> *Titolo originale* Saulė ir Mėnulis
> 
> *Traduzione a cura di* Michele Palese

Tanto tanto tempo fa, quando ancora gli uomini non c'erano, vivevano il Sole e la Luna. Vivevano in uno splendente e luminoso castello e l'un l'altra si amavano molto. Nacque loro anche una bellissima figlia, a cui diedero il nome Terra. Il Sole e la Luna crescevano amorevolmente la piccola Terra: la cullavano la sera per farla addormentare e ogni sera le cantavano nenie. Vissero felici per molti anni, ma un giorno litigarono.

«Sei così caldo che non posso vivere con te» disse la Luna. «Se non cambierai ti lascerò.»

«Tu invece sei fredda come il ghiaccio. Se continuerai ad essere così non potremo più vivere insieme.»

«Separiamoci» cominciò ad arrabbiarsi la Luna. «Ma la figlia rimarrà con me.»

«No, non ti lascerò la figlia. Lei non potrà vivere con così tanto gelo.»

Litigavano e litigavano, e non se ne vedeva la fine. Decisero finalmente di chiedere a Giove, perché trovasse una giusta soluzione.

Questi, dopo aver ascoltato il Sole e la Luna, tuonò: «Entrambi state dicendo sciocchezze. Ma se volete tanto separarvi, separatevi. La figlia però non può appartenere a uno solo dei due, e perciò sarà così: il Sole la custodirà di giorno, mentre la Luna di notte.»

Entrambi capirono che la soluzione di Giove era giusta, e la applicarono fedelmente: dal mattino alla sera il Sole guarda la Terra, e dalla sera alla mattina la Luna se ne prende cura. E quando la Luna non c'è, allora vegliano sulla Terra le stelle sue sorelle.
