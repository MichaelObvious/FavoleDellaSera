# La vecchia e la cipolla

> *Titolo originale* Притча о луковке
> 
> *Testo di* Fëdor M. Dostoevskij
> 
> *Tratto da* I fratelli Karamazov
> 
> *Traduzione a cura di* Michele Palese

E' soltanto una leggenda, ma è una bella leggenda, e io, quand'ero ancora bambina, l'ho sentita dalla mia Matrjòna, che adesso serve da me come cuoca. Senti com'è:

\bigskip

«C'era una volta una vecchia cattiva cattiva che morì, senza lasciarsi dietro alcuna buona azione. L'afferrarono i diavoli e la gettarono nel lago di fuoco. Ma il suo angelo custode stava là e pensava: ``Quale buona azione potrò ricordarmi, per dirla a Dio''.

Si ricordò e disse a Dio: ``Lei ha sradicato una cipolla nell'orto e l'ha data a un mendicante''.

E gli rispose Dio: ``Prendi dunque tu questa stessa cipolla, tendila a lei nel lago, che vi si aggrappi e si tiri su, e se tu la tirerai fuori dal lago, vada in paradiso, ma se la cipolla si strapperà, allorà la vecchia dovrà rimanere là dov'è ora''.

Corse l'angelo dalla vecchia, le tese la cipolla: ``Prendi'' disse ``aggrappati e tira''.

E si mise a tirarla cautamente e l'aveva già quasi tirata fuori tutta, quando gli altri peccatori nel lago, appena videro, che la tiravano fuori, cominciarono ad aggrapparsi a lei, per essere anch'essi tirati fuori. Ma la vecchia era cattiva cattiva, e cominciò a scalciarli con le gambe: ``Stanno tirando me, e non voi, la cipolla è mia, e non vostra''.

Non appena ebbe detto questo, la cipolla si strappò. E cadde la vecchia nel lago e tutt'oggi brucia ancora. E l'angelo si allontanò piangendo.»

