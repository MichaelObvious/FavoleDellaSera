> *Conto salentino*

# Il Ciuchino caca-zecchini

> *Titolo originale* Il Ciuchino caca-zecchini
> 
> *Trascrizione a cura di* Michele Palese

C'era una povera vedova con un figliolo solo, e lei aveva per cognato un fattore. La donna disse un giorno al suo bambino: «Va' dallo zio e domandagli se ci dà qualcosa per non morire di fame».

Il bambino dunque andò alla fattoria e chiese allo zio un po' d'aiuto: «Noi muoriamo di fame, zio. La mia mamma con quel mestiere di tessitoria guadagna poco, e son troppo piccino e non busco nulla. Fatemi la carità, che noi siamo vostri parenti».

Dice il fattore: «Perché no? Dovevi venir prima, che prima io vi avrei aiutato. Ma ora io vi darò da campar sempre senza più bisogno di nulla. Io ti regalo questo Ciuchino che caca zecchini. Tu gli hai a mettere una pezzola sotto e lui te la riempirà di belle munete. Ma abbi giudizio! Non raccontare nulla e non venderlo a nessuno quest'animale.»

Il bambino se n'andò tutt'allegro, e dopo aver camminato un bel pezzo si fermò a un'osteria per dormire, perché la sua casa era lontana. Disse all'oste: «Datemi un po' d'albergo, ma badate! Il mio Ciuchino sta con me anche la notte.»

«Chè!» dice l'oste. «Ti pare! Non si può.»

E il bambino: «Sì che si può, perché il mio Ciuchino mi sta sempre accanto.»

Contrastarono un po', ma l'oste poi fu d'accordo: soltanto gli venne un sospetto e quando il bambino con la sua bestia furon chiusi nella loro stanza, lui si mise a spiare dal buco della serratura e vide quel miracolo del Ciuchino che cacava zecchini a tutto spiano.

«Perdinci!» esclamò l'oste: «Io sarei un allocco davvero, se io mi facessi scappar di mano questa fortuna!» Cercò subito un ciuchino compagno, del medesimo pelame, della medesima statura, e nel mentre che il bambino dormiva tosto glielo scambiò con quello suo.

La mattina il bambino, pagato il conto, se n'andò, e per strada il Ciuchino, con vostro rispetto, non faceva più zecchini, ma porcheria. Il bambino, istupidito, dapprima non sapeva quel che si pensare, ma poi guardando meglio gli parve che quel ciuco non fosse punto suo, e diviato ritornò dall'oste a lamentarsi dell'imbroglio.

Vociò l'oste: «Mi meraviglio che te faccia di simili discorsi. Qui siamo tutti galatuomini e non si ruba niente a nessuno. Va' via, ignorante, o te ne buschi da ricordartene per un pezzo.»

Al bambino, piangendo, gli convenne di allontanarsi col suo Ciuchino, e rifece la strada fino alla fattoria dello zio, e raccontò allo zio quel che gli era successo.

Disse lo zio: «Se te non ti fossi fermato dall'oste, non l'avresti avuta questa disgrazia. In ogni modo per aiutare te e tua madre, ho per voi un altro regalo. Ma badaci, veh! Non ne discorrere con nessuno e tienilo di conto. Ecco qui. Io ti do un tovagliolo, e ogni volta che tu dirai: *Tovagliolo, apparecchia*, dopo averlo steso, si vedrà un bel pranzo a tuo piacimento.»

Il bambino tutto allegro prese il tovagliolo, ringraziò lo zio e se n'andò; ma da bue che lui era si fermò daccapo alla solita osteria. Disse all'oste: «Mettetemi in una camera e non serve che mi portiate da mangiare. Ce l'ho da me quanto mi pare.»

L'oste, malizioso, s'insospettì che ci fosse qualcosa di nuovo sotto, e quando il bambino fu dientro la cambera, lui stette a spiare dal buco della serratura, e vide il tovagliolo che apparecchiava da cena. Esclamò l'oste: «Che bella sorte per il mio albergo. Chè! Non me la faccio scappare.»

Lesto cerca un altro tovagliolo compagno della medesim a fattura, e mentre il bambino dormiva glielo scambiò con quello meraviglioso, sicché alla mattina il bambino non si accorse della birbonata. Soltanto nel bosco, perché aveva fame, volle servirsi del tovagliolo. Ma fu tutto inutile che lo spiegasse e che urlasse: «Tovagliolo, apparecchia.» Il tovagliolo non era più quello e non gli apparecchiò proprio nulla.

Disperato il bambino tornò dall'oste a lamentarsi, e l'oste ci mancò poco che non gliele desse se lui non fosse fuggito a gambe, e fuggì fintanto che non arrivò alla fattoria dallo zio. Lo zio in nel vedere il suo nipote così strafelato gli disse: «Oh! Che è successo?»

«Zio!» disse il bambino. «M'è successo che il medesimo oste m'ha scambiato anche il tovagliolo.»

Lo zio venne voglia di picchiarlo ben bene quello scapato; ma poi, siccome s'avvide che aveva a fare con un bambino si  abboni. Disse: «Io ho capito; ma ti darò un rimedio perché tu riabbia ogni cosa da quel ladro d'oste. Ecco! Questo è un bastone. Nascondilo sotto il letto e se qualcuno verrà a rubartelo, tu digli sotto voce: *Bastona, bastona!* E fin tanto che te non gli dirai: *Smetti*, quello seguiterà a bastonare.»

Figuratevi con che felicità quel bambino prese il bastone! Era un bel bastone lustro, con la manica tutta d'oro, da incantare soltanto a vederlo. Dunque il bambino ringraziò lo zio della sua bontà, e dopo aver camminato un bel pezzo arrivò alla solita osteria. Disse all'oste: «Oste, io voglio albergar qui stasera.»

L'oste subito fece i suoi conti attorno a quel bastone che il bambino portava alla scoperta in tra le mane, e la notte nel mentre che lui credeva il bambino bell'e addormentato, ma che in verità faceva finta, entrò nella stanza e frugò pian piano sotto il letto e tirò via il bastone. Il bambino, abbeneché al buio, si accorse del furto e a voce piana disse: «Bastone! Bastona, bastona!» e subito le legnate piovevano senza misericordia: rompevano ogni cosa, il cassettone, lo specchio, tutte le seggiole, tutti i vetri della finestra, e conciando per le festo l'oste e quelli che accorsero sentendo il baccano.

L'oste a sguarcia gola sbergolava: «Liberami, bambino, son morto!»

E il bambino gli rispondeva: «Ché! Non vi libero, se voi non mi rendete le mie robe, il Ciuchino caca-zecchini e il tovagliolo apparecchia-da-pranzare.»

E se l'oste non voleva morire stroncato dalle legnate, bisognò bene che acconsentisse ai desideri del bambino. Quando ebbe riavuto la sua roba, il bambino tornò a casa sua dalla mamma e gli fece il racconto di quel che gli era successo, e poi disse: «Ora, non s'avrà più bisogno di nulla. I' ho un Ciuchino che cacamunete, un tovagliolo che apparecchia da mangiare a mia volontà, e un bastone per difendermi da chi mi dà noia»

Sicché quella donna col su' figliolo, di poeri diventorno ricchi sfondolati da far astio a ognuno, e per grandigia volerono invitare a un pranzo i parenti per dargli anche una gratitudine. Difatto nel giorno fissato i parenti vennero alla casa nuova della donna; ma suona mezzo giorno, suona il tocco, mancava poco alle due, e in cucina i1 fuoco era spento e provviste non ce n'erano da nessuna parte.

«Che ci abbiano fatto cèlia?» dicevano que' parenti. «E ci toccherà poi a andarcene via a denti asciutti.»

In quel momento le lancette batterono le due e il bambino, steso il tovagliolo sulla mensa, comandò: «Tovagliolo, apparecchia da gran signore.»

Insomma quella gente ebbero un ottimo desinare e molti regali di quattrini, e il bambino con la sua mamma in gran trionfo e allegria

> *vissero e se la godettero,*
> 
> *e a me nulla mi dettero.*