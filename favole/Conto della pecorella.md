> *Conto salentino*

# Conto della pecorella

> *Titolo originale* Cuntu de la pecuredda
> 
> *Trascrizione e traduzione a cura di* Pietro Pellizzari

C'era una volta una mamma ed avea un figlio. Un giorno la mamma disse al figlio: «Io debbo andare alla fiera; vuoi che t'accatti una pecorella?»

«Sì, mamma mia, la voglio.»

La mamma il giorno appresso andò alla fiera e gli accattò la pecorella. Arrivata a casa, disse al figlio, tutta consolata: «Guarda, figlio mio, quanto è bella la pecorella che t'ha portata la mamma! Ora dimattina, quando t'alzi, ti pigli il pane e la conduci fuori.»

La mane il piccino si alzò per tempo, si pigliò un poco di pane, s'avviò innanzi la pecorella e se n'andò.

Mentre stava fuori, dopo un po', il piccino vide che il sole se n'andava. «Ahi! Ahi! Ora viene l'acqua!!» e presto le nubi copersero tutto il cielo e principiò a tuonare e lampeggiare. Non sapea, il povero fanciullo, come avesse a fare perché la pecorella non si bagnasse; e guarda di qua, e guarda di là, vide di lontano una casicella e gridò: «Pecorella, mia pecorella, presto presto entro la casicella, chè ora piove e ti bagni la lanicella!»

«Non voglio, no!» rispose la pecorella.

«Non vuoi, no? E io chiamo il lupo e faccio che ti mangi. Lupo, lupo, vieni e mangiati la pecorella, chè non vuole entrare nella casicella, e ora piove e si bagna la lanicella.»

«Non voglio venire», rispose il lupo.

«E io chiamo il cane che ti morsichi. Cane, cane, vieni e morsica il lupo, perché il lupo non vuol mangiarsi la pecorella, la pecorella non vuole entrare nella casicella, e ora piove e si bagna la lanicella.»

«Non ci vengo no!» disse il cane.

«Oh! E io chiamo i bastoni che ti dieno. Bastoni, bastoni, venite e date al cane, chè non vuole morsicare il lupo, il lupo non vuol mangiarsi la pecorella, la pecorella non vuoi entrare nella casicella, e ora piove e si bagna la lanicella.»

«Non ci veniamo, no!»

«Ah birbanti! Ora chiamo il fuoco che vi bruci.» E principiò a gridare: «Fuoco, fuoco, caro mio, vieni e brucia i bastoni, chè i bastoni non danno al cane, il cane non morsica il lupo, questi non vuol mangiarsi la pecorella, la pecorella non vuole entrare nella casicella, e ora piove e si bagna la lanicella.»

«Né manco vengo.»

«No?... e ora chiamo l'acqua e faccio che ti spenga. Acqua chiara chiara, vieni e spegni il fuoco, chè non vuol bruciare i bastoni, i bastoni non vogliono dare al cane, il cane non morsica il lupo, il lupo non vuol mangiarsi la pecorella, la pecorella entrar nella casicella, e ora piove e si bagna la lanicella.»

E l'acqua pure rispose: «Non ci vengo.»

E il piccinno gridò al bove: «Bove, bove, vieni e beviti l'acqua, ché l'acqua non vuol spegnere il fuoco, il fuoco bruciare i bastoni, i bastoni dare al cane, il cane mordere il lupo, il lupo mangiarsi la pecorella, perché questa non vuole entrare nella casicella, e ora piove e si bagna la lanicella.»

Manco il bove ebbe sete e rispose: «Non ci vengo no!»

Il piccino piangendo chiamò la fune: «Fune, fune, vieni tu e attacca il bove, chè il bove non vuol bersi l'acqua, l'acqua spegnere il fuoco, il fuoco bruciare i bastoni, i bastoni dare al cane, il cane mordere il lupo, il lupo mangiarsi la pecorella, perché non vuol entrare nella casicella, e ora piove e si bagna la lanicella.»

La fune nemmeno ci andò, e disperato il piccino chiamò il sorce: «Sorce, sorce, vieni e rosica la fune, chè non vuole attaccare il bove, il bove bersi l'acqua, l'acqua spegnere il fuoco, il fuoco bruciare i bastoni, i bastoni dare al cane, ecc.»

Il sorcio non aveva fame, e rispose: «Non ci vengo, no.»

«E io chiamo la gatta: gatta, vieni e mangiati il sorce, chè il sorce non vuol rosicarsi la fune, la fune non vuole attaccare il bove, il bove non vuol bersi l'acqua, l'acqua non vuole spegnere il fuoco, il fuoco bruciare i bastoni, i bastoni dare al cane, il cane mordere il lupo, il lupo mangiarsi la pecorella, la pecorella entrare nella casicella, e ora piove e si bagna la lanicella.»

La gatta, che avea fame, presto corse per mangiarsi il sorcio, il sorcio fuggì per rosicare la fune, la fune per attaccare il bove, il bove per bersi l'acqua, l'acqua per ispegnere il fuoco, il fuoco arse più forte per bruciare i bastoni, i bastoni per dare al cane, il cane per morsicare lupo, il lupo per mangiarsi la pecorella, e la pecorella, impaurita, presto presto entro la casicella: venne l'acqua, e non si bagnò la lanicella.
